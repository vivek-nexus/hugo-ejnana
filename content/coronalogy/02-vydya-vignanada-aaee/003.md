---
weight: 3
title: "ಜ಼ೂನಾಟಿಕ್ ಕಾಯಿಲೆಗಳು"
#titleEnglish: ""
titleKannada: "ಜ಼ೂನಾಟಿಕ್ ಕಾಯಿಲೆಗಳು"
date: 2020-09-04T13:34:02+05:30
author: "ಟಿ. ಜಿ. ಶ್ರೀನಿಧಿ"
draft: true
topic: "ಕೊರೋನಾಲಜಿ"
collection: "ವೈದ್ಯವಿಜ್ಞಾನದ ಅಆಇಈ"
image: "/images/coronalogy.jpg"
#imageCreditsText: "Image from Wikimedia Commons"
#knowMoreLink: "https://en.wikipedia.org/wiki/Fear_of_missing_out"

---

ಪ್ರಾಣಿ-ಪಕ್ಷಿಗಳ ಜೊತೆಗಿನ ಮನುಷ್ಯರ ಸಂಬಂಧ ಸಂಕೀರ್ಣವಾದದ್ದು. ನಮ್ಮ ಒಡನಾಡಿಗಳಾಗಿರುವುದರಿಂದ ಪ್ರಾರಂಭಿಸಿ ನಮ್ಮ ಕೆಲಸಗಳನ್ನು ಸುಲಭಮಾಡುವವರೆಗೆ, ವೈಜ್ಞಾನಿಕ ಸಂಶೋಧನೆಗಳಲ್ಲಿ ನೆರವಾಗುವುದರಿಂದ ನಮಗೆ ಆಹಾರ ಒದಗಿಸುವವರೆಗೆ ಹಲವು ವಿಧಗಳಲ್ಲಿ ಅವು ನೆರವಾಗುತ್ತವೆ.

ಇಷ್ಟೆಲ್ಲ ವ್ಯಾಪಕವಾದ ಸಂಪರ್ಕದಿಂದಾಗಿ ಕೆಲವೊಮ್ಮೆ ಅಪಾಯಕಾರಿ ರೋಗಗಳೂ ಪ್ರಾಣಿ-ಪಕ್ಷಿಗಳಿಂದ ಮನುಷ್ಯರಿಗೆ ಹರಡಬಹುದು. ಅವುಗಳಲ್ಲಿರುವ ರೋಗಕಾರಕ ಬ್ಯಾಕ್ಟೀರಿಯಾ, ಫಂಗಸ್, ವೈರಸ್ ಅಥವಾ ಇನ್ನಿತರ ಪರಾವಲಂಬಿಗಳು ಮನುಷ್ಯರ ದೇಹ ಸೇರಿದಾಗ ಇಂತಹ ರೋಗಗಳು ಕಾಣಿಸಿಕೊಳ್ಳುತ್ತವೆ. ಈ ಬಗೆಯಲ್ಲಿ ಹರಡುವ ಯಾವುದೇ ರೋಗವನ್ನು 'ಜ಼ೂನಾಟಿಕ್ ಕಾಯಿಲೆ' ಅಥವಾ 'ಜ಼ೂನೋಸಿಸ್' ಎಂದು ಕರೆಯುತ್ತಾರೆ. ಮನುಷ್ಯರನ್ನು ಬಾಧಿಸುವ ಬಹುಪಾಲು ಕಾಯಿಲೆಗಳು ಇದೇ ಗುಂಪಿಗೆ ಸೇರಿದವು.    

ಊರಿನ ಅಥವಾ ಕಾಡಿನ ಪ್ರಾಣಿ-ಪಕ್ಷಿಗಳ ಪ್ರತ್ಯಕ್ಷ ಅಥವಾ ಪರೋಕ್ಷ ಸಂಪರ್ಕದಿಂದ ಜ಼ೂನಾಟಿಕ್ ಕಾಯಿಲೆಗಳು ಮನುಷ್ಯರನ್ನು ಬಾಧಿಸಬಹುದು. ಪ್ರಾಣಿ-ಪಕ್ಷಿಗಳನ್ನು ಮುಟ್ಟಿದಾಗ, ಅವುಗಳ ಕಡಿತದಿಂದ, ಅವುಗಳ ತ್ಯಾಜ್ಯದಿಂದ ಮಲಿನವಾದ ನೀರು ಅಥವಾ ಸರಿಯಾಗಿ ಸಂಸ್ಕರಿಸದ ಪ್ರಾಣಿಜನ್ಯ ಆಹಾರದ ಸೇವನೆಯಿಂದ ಅವುಗಳಲ್ಲಿರುವ ರೋಗಕಾರಕಗಳು ಮನುಷ್ಯರಿಗೂ ಹರಡುವುದು ಸಾಧ್ಯ. ಇಂತಹ ಯಾವುದೇ ಸಂಪರ್ಕವು, ರೋಗಕಾರಕವನ್ನು ಮನುಷ್ಯರಿಗೆ ಹರಡುವ ಸೇತುವೆಯಂತೆ ಕೆಲಸ ಮಾಡುತ್ತದೆ. 

ಪ್ರಾಣಿ-ಪಕ್ಷಿಗಳ ಸಂಪರ್ಕಕ್ಕೆ ಬಂದಾಗ ತಕ್ಷಣ ಕೈತೊಳೆದುಕೊಳ್ಳುವುದರಿಂದ ಪ್ರಾರಂಭಿಸಿ ವನ್ಯಜೀವಿಗಳ ಮಾರಾಟವನ್ನು ಸಂಪೂರ್ಣವಾಗಿ ನಿಷೇಧಿಸುವವರೆಗೆ ಹಲವು ಕ್ರಮಗಳು ಇಂತಹ ಕಾಯಿಲೆಗಳಿಂದ ನಮ್ಮನ್ನು ಕಾಪಾಡಬಲ್ಲವು.

ಪ್ಲೇಗ್, ರೇಬಿಸ್, ಹಕ್ಕಿಜ್ವರ, ಹಂದಿಜ್ವರ ಇವೆಲ್ಲ ಜ಼ೂನಾಟಿಕ್ ಕಾಯಿಲೆಯ ಉದಾಹರಣೆಗಳು. ಕೊರೊನಾವೈರಸ್‌ನಿಂದ ಉಂಟಾಗುವ ಸಾರ್ಸ್, ಮರ್ಸ್‌ಗಳೂ ಇಂತಹವೇ. ಕೋವಿಡ್-೧೯ ಕೂಡ ಜ಼ೂನಾಟಿಕ್ ಕಾಯಿಲೆಯೇ ಎನ್ನಲಾಗಿದ್ದು, ಈ ರೋಗದ ಮೂಲ ಯಾವ ಜೀವಿ ಎನ್ನುವುದರ ಬಗ್ಗೆ ಸಂಶೋಧನೆ ನಡೆದಿದೆಯೆಂದು ವಿಶ್ವ ಆರೋಗ್ಯ ಸಂಸ್ಥೆ ಹೇಳಿದೆ.
